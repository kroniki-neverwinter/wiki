---
title: Harfiarze
---

> Jesteśmy Harfiarzami. Jesteśmy Lordami Obrońcami Królestw. Wszyscy jesteśmy głupcami, ale Bogowie spoglądają na nas i darzą swą łaską. Płaczcie za nami, oczekujcie nas, pokładajcie w nas nadzieję. Nie zawiedziemy.

— *Pieśń Harfiarzy skomponowana przez Ailadrea Stars-in-mist, barda z Neverwinter, w Roku Tarczy (1367 RD)*

## O Harfiarzach
Harfiarski Kodeks jest pozornie prosty. Wymaga walki ze złem i tyranią, troski o pokój i równowagę, przeciwdziałanie nadmiernej potędze, tyranii i uciskaniu słabszych. Tajny charakter organizacji stawia swym członkom wysokie wymagania w kwestii dyskrecji i lojalności.\
Harfiarz to członek kompanii zrzeszającej osoby dzielące wspólny cel. Grający na harfie walczą o dobro jednostki, sprawiedliwość i pokój. Sprzeciwiają się wojnom, niewolnictwu, tyranii, łączy ich troska o los natury.  Sprzeciwiają się tym, którzy zdobywają władzę siłą, podstępem, czy to za pomocą miecza, przelanej krwi, czy też posługując się magią bez względu na konsekwencje.\
Grający na harfie dbają o wiedzę i historie, a przede wszystkim o własne tajemnice. Agenci i współpracownicy Harfiarzy są niemal zawsze utajnieni, a ich symbol - srebrny księżyc wraz z harfą na tle czerni lub błękitu - otwarcie noszą jedynie nieliczni. Skrytość organizacji sprawia, że często pojedynczy jej członek zna jedynie najbliższych współpracowników.\
Harfiarze chronią księgi i zawartą w nich wiedzę, cenne instrumenty i ich muzykę, sztuki piękne i ich dzieła, ponieważ wszystkie te rzeczy służyć będą tym, którzy jeszcze się nie narodzili.\
Wielu bardów i łowców pochodzących z Północy to Harfiarze. Wielu magów, kapłanów dobrych Bóstw oraz większość druidów sprzyja Harfiarzom. Niektórzy z nich zostają ich współpracownikami.

**Sojusznicy**: Kapłani i druidzi dobrych Bóstw, Sojusz Lordów, Wielogwiezdne Płaszcze.\
**Wrogowie**: Złodzieje Cienia, Zhentarim, Kult Smoka, Czerwoni Czarodzieje z Thay.

## Rekrutacja
Agenci rekrutowani są spośród osób znanych Harfiarzom lub poleconych. Proces rekrutacji zwyczajowo składa się z wielu zadań, których celem jest dogłębne sprawdzenie potencjalnych kandydatów. Ci bardzo często są obserwowani przez dłuższy czas z ukrycia. Bywa, że propozycja przyłączenia kierowana jest do osób, które bezpośrednio pomogły Harfiarzom w jakiejś misji. Niemniej to niemal zawsze Grający na harfie zgłaszają się do potencjalnego rekruta.

> Co sprawia, że ktoś jest Harfiarzem? Cóż, różni ludzie powiedzą ci wiele wzniosłych i wielkich rzeczy, ale moim zdaniem jedynym kluczowym talentem, który wszyscy oni posiadają, jest umiejętność pojawiania się w odpowiednim momencie w miejscu, gdzie nie są ani mile widziani, ani oczekiwani i wplątania się w jakiekolwiek kłopoty, które się tam szykują.

—  *Darblin Melorinrose, mistrz kupiecki z Neverwinter, Rok Skaczącego Delfina (1331 RD)*

**Wymagany charakter:** dowolny nie-zły\
**Wymagane bóstwo:** nie-złe\
**Wymagana klasa:** dowolna\
**Wymagana rasa:** dowolna\
**Przystąpienie:** poprzez Kartę Postaci lub w grze (pamiętaj, że to Harfiarze znajdą Ciebie)

Jeśli chcesz zagrać Harfiarzem i chcesz o coś dopytać, wyślij pytanie do któregoś z Mistrzów Gry.
